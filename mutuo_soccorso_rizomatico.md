# Mutuo soccorso rizomatico per Networked Music Perfomances

![mutuo-soccorso-rizomatico](mutuo-soccorso-rizomatico.png)

_A cura di Audio HackLab e BitNet01_

Stiamo vivendo una realtà distopica che fino a qualche mese fa potevamo solo rintracciare in qualche film sci-fi di serie B. 
Il corpo diventa obsoleto, il tramite dell’epidemia, tutta la vita entra in una dimensione puramente cognitiva. Le individualità si alternano tra il rischio di contagio dovuto all’obbligo di  andare a lavorare e continuare a produrre, lo smart-working su piattaforme con algoritmi che calcolano la percentuale di attenzione e il ritrovare forme di svago domiciliare.
I nostri corpi si riversano di fronte a schermi cercando di ricongiungersi virtualmente, le grandi piattaforme di Social Network ringraziano e brindano per l’impennata di capitali.

Non tutto, però, si può fare virtualmente. Noi che siamo musiciste/i, makers, hackers, programmatori/trici, VJ e DJ abituati a momenti di socialità collettivi siamo stati costretti a fare diventare questi momenti prettamente individuali. 
Abbiamo cercato di colmare la distanza col pubblico tramite dirette streaming di singoli, uno alla volta, ognuno con la propria porzione di tempo a disposizione. Ma il vero processo artistico collettivo di azione e fruizione non si riesce a rendere virtualmente.
Fare network significa creare reti di relazione, condividere esperienze e idee, realizzare contesti in cui le persone possano sentirsi libere di comunicare e di creare artisticamente, in maniera “orizzontale”, in modo che emittente e destinatario, artista e pubblico si confondano, perdano il loro significato originario.

BitNet01 e Audio HackLab sono due collettivi costituiti da persone distanti centinaia di chilometri che in queste settimane hanno sentito l’esigenza di tradurre in realtà un sentimento collettivo: suonare insieme anche nell’isolamento, escogitando linee di fuga e soluzioni tecniche al di fuori dalle logiche commerciali e dalle piattaforme proprietarie. 

La definizione di mutuo soccorso prende il via dalla parola latina _mutuus_, che significa appunto “reciproco, mutuo, scambievole”, e la parola soccorso che indica l’aiuto nel momento del bisogno. Le società di mutuo soccorso sono istituzioni a base associativa volontaria in cui i soci membri aderiscono al principio dell’aiuto reciproco, senza fini di lucro o arricchimento individuale. Data l’origine storica del termine, oggi vogliamo dargli un significato di solidarietà umana fatti di corpi congiunti virtualmente che mettano a disposizione di tutte e tutti degli strumenti per aiutarci.

Il termine _rizomatico_ deriva da rizoma che in botanica è un particolare tipo di radice dove qualsiasi punto è connesso a ogni altro punto in modo non gerarchico: non c’è un centro, né una direzione, solo concatenazioni. Il rizoma si espande in tutte le direzioni e questo crea molteplicità. In filosofia Gilles Deleuze e Felix Guattari, pongono il concetto di rizoma al centro di un modello organizzativo capillare in grado di descrivere e cambiare i processi sociali e culturali. I due studiosi francesi riconoscono al pensiero veramente creativo e aperto al cambiamento la vera e propria necessità di diventare “rizomatico”, al fine di riverberarsi in maniera potenzialmente vantaggiosa sia per il singolo che per la collettività.

La _Networked Music Perfomance_ è un'interazione in tempo reale su una rete di computer che consente ai musicisti di luoghi diversi di esibirsi come se fossero nella stessa stanza. Un primo esempio di NMP è “Imaginary Landscape No. 4 for Twelve Radios” del compositore John Cage. Il pezzo utilizzava radio a transistor come strumento musicale. Oggi ci si riferisce alla possibilità tecnica di suonare insieme nonostante latenza e larghezza di banda delle connessioni.
